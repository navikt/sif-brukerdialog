Tittel
Inntekt ved siden av ungdomsprogramytelsen

# Hva skjer når en deltaker har arbeidsinntekt i tillegg til ungdomsprogramytelsen?

Dersom deltakerne har arbeidsinntekt når de deltar i ungdomsprogrammet, skal pengene de får gjennom ungdomsprogramytelsen, reduseres med et beløp som tilsvarer 66 prosent av arbeidsinntekten.

Likevel vil de alltid til sammen få mer penger når de både har en inntekt og får penger gjennom ungdomsprogramytelsen, enn hvis de bare hadde fått ytelsen.

## Eksempel: Hvordan regner vi ut hvor mye deltakerne skal ha i ytelsen når de har en inntekt i tillegg?

> Siri er 23 år og deltar i ungdomsprogrammet, og da har hun rett på 665,82 kroner per dag i ungdomsprogramytelsen. I januar 2026 er det 22 dager utenom lørdager og søndager, så da vil hun ha rett på
>
> 665,82 kroner X 22 dager = 14648 kroner
>
> I januar har Siri en arbeidsinntekt på 3780 kroner (før skatt). 66 prosent av 3780 kroner er 2495 kroner, som da blir trukket fra ytelsen hennes:
>
> 14648 kroner – 2495 kroner = 12153 kroner (før skatt)
>
> For januar vil Siri altså få 12153 kroner i ungdomsprogramytelsen. Med en inntekt på 3780 kroner i tillegg, vil Siri ha til sammen 15933 kroner (før skatt).

## Deltakerne rapporterer inntekt hver måned, utenom startmåneden

Den 1. hver måned får deltakerne en melding fra Nav om å gi beskjed hvis de hadde inntekt måneden før. Da logger de på Min side på nav.no og gir beskjed om hvor mye de hadde i inntekt før skatt. Dersom de ikke hadde inntekt, trenger de ikke å melde fra.

Fristen for å svare er den 7. hver måned.

Husk! Når deltakerne faktisk jobbet, har ikke noe å si. Det er i hvilken måned deltakerne får inntekten som betyr noe, og det er dette de skal melde fra om.

Deltakerne skal ikke elde fra om arbeidsinntekt for den måneden de starter i ungdomsprogrammet.

_Se eksempel nederst i artikkelen._

---

## Inntekten fra deltakerne sjekkes med A-ordningen

Den 8. hver måned sjekkes inntekten som deltakerne selv meldte fra om, opp mot inntekten som arbeidsgiverne har rapportert inn til A-ordningen.

Hvis inntekten stemmer med inntekten i A-ordningen, får deltakeren utbetalt ytelsen innen den 12.

Hvis inntekten ikke stemmer med inntekten i A-ordningen, sendes det et forhåndsvarsel til deltakeren.

Der får deltakeren mulighet til å uttale seg om inntekten fra A-ordningen, før vi fatter et vedtak om hvilken inntekt vi legger til grunn for utregningen av ytelsen for den måneden det gjelder.

Utbetalingen av ytelsen vil da bli forsinket, så det er viktig at deltakerne selv rapporterer inn riktig inntekt i første omgang, og at de svarer på forhåndsvarselet så fort som mulig.

_Se eksempel nederst i artikkelen._

---

## Hva slags inntekt skal deltakerne rapportere om?

Deltakerne skal rapportere all arbeidsinntekt de har hatt i en måned, før skatt er trukket fra. Det er ikke et fribeløp knyttet til denne ordningen, det vil si at all inntekt de har ved siden av skal oppgis.

De vanlige formene for inntekt for deltakerne i ungdomsprogrammet er

- arbeidsinntekt

- etterbetaling

- feriepenger

- overtid

- tillegg for kveld, natt, helg og helligdag (ubekvem arbeidstid)

- tips

- frilandsinntekt

- inntekt fra aksjeselskap (AS)

Les mer om hva som regnes som inntekt i [skatteloven §§ 5.10 til 5.15](https://lovdata.no/dokument/NL/lov/1999-03-26-14/KAPITTEL_6-2#§5-10).

Deltakerne vil også få redusert ungdomsprogramytelsen dersom de har sykepenger, pleiepenger, opplæringspenger og/eller omsorgspenger. Dette vet Nav, så deltakerne slipper å melde fra om det, men de vil få forhåndsvarsel med mulighet for å gi en tilbakemelding.

---

## Når får deltakerne vedtaksbrev om endring i ungdomsprogramytelsen på grunn av inntekt?

Nav fatter vedtak og sender vedtaksbrev (melding om vedtak) for hver måned der deltakerne får redusert ytelsen fordi de har en arbeidsinntekt. Brevet får de tilsendt måneden etter at de har hatt inntekten, siden vedtaket fattes etter at vi har sjekket inntekten med A-ordningen.

Vi fatter også vedtak og sender vedtaksbrev når deltakerne melder inn inntekt, men kontrollen opp mot A-ordningen viser at arbeidsgiver ikke har meldt inn inntekt, og saksbehandler fastsetter inntekten til å være 0 kroner. Deltakerne får da et vedtaksbrev om at ungdomsprogramytelsen deres ikke blir redusert på grunn av arbeidsinntekt.

---

## Når får deltakerne ikke vedtaksbrev om endring i ungdomsprogramytelsen på grunn av inntekt?

Nav fatter ikke vedtak og sender ikke vedtaksbrev når deltakeren ikke melder fra om inntekt, og arbeidsgiveren heller ikke har rapportert inntekt for den måneden.

Det blir heller ikke fattet vedtak og sendt vedtaksbrev når deltakeren svarer «nei» på at hen har hatt inntekt for en måned, og arbeidsgiver heller ikke har rapportert inntekt i A-ordningen for den måneden.

---

## Eksempel: Hva skjer når deltakerne melder inn inntekt?

> Siri startet i ungdomsprogrammet i oktober. Hun begynte å jobbe litt, og i januar hadde hun en inntekt på 3780 kroner før skatt.
>
> Når Siri faktisk jobbet, har ikke noe å si. Det er i hvilken måned hun får inntekten som betyr noe, og i januar var altså inntekten hennes på 3780 kroner før skatt.
>
> 1.  februar får Siri en melding fra Nav om å rapportere inn inntekten sin for januar. Da logger hun inn på Min side og oppgir inntekten hun hadde i januar. Dette må hun gjøre senest 7. februar.
> 2.  februar sjekker Nav at denne inntekten stemmer med den som arbeidsgiveren til Siri har meldt inn til A-ordningen. A-ordningen er et system der arbeidsgivere registrerer inntekt, og som blant annet Nav og Skatteetaten har tilgang til.
>
> Hvis inntekten stemmer, regner Nav ut hvor mye hun skal få i ungdomsprogramytelsen for januar. Denne får Siri utbetalt innen 12. februar.

---

## Eksempel: Hva skjer hvis inntekten ikke stemmer med den i A-ordningen?

> Hvis det er forskjell mellom inntekten som Siri selv meldte inn, og inntekten vi henter fra A-ordningen, får Siri melding om det 8. februar.
>
> Da logger hun seg inn på Min side og vurderer om hun har en tilbakemelding på inntekten fra arbeidsgiver eller ikke.
>
> - Hvis Siri svarer at hun ikke har en tilbakemelding, bruker Nav inntekten fra arbeidsgiver.
> - Hvis Siri svarer med å gi en tilbakemelding, vil en saksbehandler i Nav vurdere hvilken inntekt som det er riktig å bruke.
> - Hvis Siri ikke svarer i det hele tatt, bruker Nav inntekten fra arbeidsgiver
>
> Det er viktig at hun svarer så fort som mulig slik at pengene ikke blir forsinket. Fristen for å svare er 14 dager etter at hun får meldingen fra Nav.
>
> Siri får et eget vedtaksbrev der det står hvilken inntekt Nav har brukt, og hvor mye hun får utbetalt for januar.
