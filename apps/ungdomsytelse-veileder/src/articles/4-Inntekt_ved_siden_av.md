Tittel
Inntekt ved siden av

# Hva skjer når en deltaker har arbeidsinntekt i tillegg til ungdomsprogramytelsen?

Dersom deltakerne har arbeidsinntekt når de deltar i ungdomsprogrammet, skal pengene de mottar gjennom ungdomsprogramytelsen, reduseres med et beløp som tilsvarer 66 prosent av arbeidsinntekten.

## Deltakerne rapporterer inntekt hver måned utenom startmåneden

Deltakerne skal ikke rapportere om arbeidsinntekt den måneden de starter i ungdomsprogrammet. Det er fordi arbeidsinntekten like gjerne kan være fra perioden før de startet i programmet.

For alle andre måneder skal deltakerne når måneden er slutt rapportere arbeidsinntekt fra og med den 1. og til og med den 7. i påfølgende måned. De får varsel om å melde fra om inntekt på Min side. Dersom de ikke har inntekt, trenger de ikke å melde fra.

## Inntekten de rapporterer om, kontrolleres opp mot a-inntekt

Den 6. hver måned gjøres det en kontroll mot opplysningene om inntekt fra a-ordningen. Hvis opplysningene vi har mottatt fra en deltaker ikke stemmer med opplysningene vi mottar fra a-ordningen/arbeidsgiver, sendes det et forhåndsvarsel til deltakeren. For å kunne sikre at pengene utbetales før den 12. i påfølgende måned, er det viktig at de selv rapporterer om så riktig inntekt som mulig.

## Hva slags inntekt skal deltakerne rapportere om?

Inntekten som deltakerne skal rapportere, er all arbeidsinntekt de har hatt i en måned, før skatt er trukket fra. Det er ikke et fribeløp knyttet til denne ordningen. Det vil si at all inntekt de har ved siden av skal oppgis.

Dette er inntektskategoriene som deltakerne skal rapportere om:

- arbeidsinntekt

- frilandsinntekt

De vil også få redusert utbetalingen gjennom ungdomsprogramytelsen dersom de har sykepenger, pleiepenger, opplæringspenger og/eller omsorgspenger. Men dette vet Nav, og de slipper å melde fra om dette.

## Eksempel

En deltaker meldes inn i programmet 11. august 2025, men skal ikke melde fra om inntekt før etter september måned. Så 1. oktober vil denne deltakeren motta et varsel på Min side der hen blir bedt om å melde fra om eventuell inntekt.
